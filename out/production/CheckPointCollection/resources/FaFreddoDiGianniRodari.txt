Fa freddo
Fa freddo

Italia sottozero.
Lo stivale si è ghiacciato.
Sta la neve sui monti
come panna sul gelato.

I gatti del Colosseo,
a Roma, battono i denti.
Si pattina sul Po
e i suoi maggiori affluenti.

E' gelata la coda
di un asino a Potenza.
Le gondole di Venezia
sono a letto con l'influenza.

Un pietoso alpinista
è partito da Torino
per mettere un berretto
sulla cima del Cervino.

Ma dov'è, dov'è il mago
con la fiaccola fatata
per portare in tutte le case
una calda fiammata?

Gianni Rodari